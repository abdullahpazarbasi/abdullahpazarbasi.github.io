---
title: "Kredi ile Daire Nasıl Alınır?"
date: 2022-05-21 10:34:49 +0300
layout: post
permalink: /tecrubeler/kredi-ile-ev-daire-konut-nasil-alinir
categories: [ "Tecrübeler" ]
tags: [ "Bankadan", "Daire", "Emlak", "Ev", "Gayrimenkul", "Konut", "Kredi", "Kredili", "Tapu" ]
published: false
---

Konut alımında kredi nasıl kullanılır? Konut kredisine nasıl başvurulur? Kredili konut alımı nasıl gerçekleşir? Kredili konut alırken nelere dikkat edilmelidir? gibi sorulara cevap olabilecek tecrübedir.

Olaylar işçi olan alıcı ile, esnaf olan satıcı, bankacı, emlakçı, alıcının çalıştığı firmanın İK elemanı ve tapu müdürlüğü memurları arasında 2022'nin Mayıs ayında geçmiştir:

- Önce aday mülklerin bulunduğu muhit seçildi.
- Kredinin %80 seviyesinde çıkabilmesi için azami 10 yaşında olan binalardaki daireler gezildi. %75'e de hazır olunması gerektiği bilinmeli. Zira banka kredi oranını düşürmese de eksperin bildireceği azami değer beklentiden düşük olabilir.
- Daire beğenildi. Emlakçı, alıcı ile satıcıyı buluşturdu ve satıcıya, anlaşma sağlanırsa dairenin kredi ile alınacağı bildirildi.
- Satıcı ile pazarlığa oturuldu ve fiyat üzerinde anlaşıldıktan sonra kapora verildi. Kapora transferinin nakit olması tercih edildi.
- "Emlak Satış Ön Sözleşmesi" başlığıya bir sözleşme imzalanarak anlaşma yazıya döküldü.
- Alıcı, hizmeti karşılığı ücreti hususunda emlakçı ile de anlaştı.
- Alıcı bankasını seçti. Seçilen banka, en ücra kasabalarda bile şubesi bulunabilen bir devlet bankası. İsim vermiyorum, anladınız siz o bankanın hangi banka olduğunu.
- Alıcı, seçtiği bankanın kendisine en yakın olan şubesine bizzat gidip konut kredisi için gereken belgeleri öğrendi. O şubede daha önceden açılmış hesabı bulunduğu için doğrudan kendi temsilcisi ile muhatap oldu.
- Konut kredisi başvurusu için gereken belgeler: son 3 ayın kaşeli ve imzalı ücret bordrosu, firmanın imza sirküleri, e-devlet üzerinden edinilecek uzun dönem ve barkodlu 4A Hizmet Dökümü, satın alınacak dairenin tapu senedi fotoğrafı veya dijital taraması veya fotokopisi ve eğer tapu senedinde yazmıyorsa webtapu üzerinden öğrenilebilecek, taşınmaz kimlik numarası (arsanın değil bağımsız bölümün numarası olmasına dikkat edilmeli)
- Alıcı, kredi ön onayı haberi gelince 2 gün içinde gereken belgeleri elde edip banka şubesine başvuru için yine bizzat gitti. Dairenin fiyatını, talep edilen krediyi (%80'den hesaplayarak), istediği vadeyi ve aylık gelirini beyan etti. Ayrıca eksperin muhatap olacağı kişinin yani emlakçının adını ve iletişim bilgilerini de bildirdi.
- Bankacı, kaporadan hariç peşinat tutarının alıcının kendi hesabına yatırılmasını istedi. Tutarı hesapta gördükten sonra ekspertiz talebi yapabileceğini belirtti.
- Alıcı, tutarı hesaba yatırdı. Tutarın isbata ihtiyacı olmadığını belirtmeliyim. Bankacıya karşı mümkün olduğunca şeffaf olmakta fayda var. Kendi içinde mantıklı bir hesap sonucu belirlenen bir tutarı peşinat namıyla hesaba transfer etmek yeterli.
- Ekspertiz talebi yapıldı.
- 6 gün sonra eksper raporu bankacıya ulaştı. Bankacı 3 ila 10 gün arası sürer demişti.
- Eksper, daire bedelini bankaya bildirilmiş olandan %12 daha düşük önermişti.
- 3 seçenek vardı. Ya aynen kabul edilecekti, ya başka bir ekspere yeniden ücret ödenerek ekspertiz talebi yapılacaktı ya da eksperin raporunu gözden geçirmesi istenecekti. Alıcı, anında bankacının itiraz bildirmesini talep etti. Eksperin raporunu gözden geçirmesi istendi. Revizyon için ücret ödenmedi.
- İtiraz sabah saatlerinde yapıldığından dolayı aynı gün yeni rapor bankacıya ulaştı. Eksper, daire bedelini alıcının bankaya bildirdiğinden %3 daha düşük bir düzeye çekmişti.
- Alıcı bunu kabul etti. Peşinata da ekleme yapmak durumunda kaldı. Tabi kredi taksitleri de düşmüş oldu.
- Alıcı, banka şubesine tekrar bizzat gitti. Kredi sözleşmesini, sigorta poliçelerini ve masraflar için rıza beyanatını imzaladı. Tapu işlemi günü kredi bedelinin transfer edileceği hesabın IBAN'ı bankacıya bildirildi.
- Bankanın tahsil ettiği masraflar: Yaklaşık 1500 TL ekspertiz ücreti, yaklaşık 2000 TL kredi tahsis ücreti, yaklaşık 500 TL ipotek tesis bedeli.
- Bankanın tahsil ettiği sigorta primleri: Yaklaşık 5000 TL vade sonuna kadarki hayat sigortası primi, yaklaşık 500 TL konut sigortası primi, yaklaşık 200 TL DASK primi, yaklaşık 300 TL aile sigortası primi, yaklaşık 150 TL eşya sigortası primi. Ve eğer aktif BES yoksa BES başlatılır.
- Alıcı evli olduğu için ve aileden birinin ilk konutu olacağı için ve banka alacağı kalmayıncaya kadar konutu ipotek altına alacağı için alıcının eşinin de rıza beyanı gerekti. Alıcının eşi aynı gün banka şubesine gidip rıza beyanını imzaladı. Aynı gün olmasının şart olmadığını belirtmeliyim.
- Bankacı, dairenin bulunduğu binanın bulunduğu parselden sorumlu Tapu Müdürlüğü'nden sıra numarası istedi.
- Ertesi gün alıcıya ve satıcıya TKGM'den "Falan Tapu Müdürlüğünde 0000 başvuru numarası ile satış ve ipotek işlemi başvurunuz alınmıştır..." şeklinde SMS ulaştı.
- Başvuru numarası ve taşınmazın kimlik numarası derhal emlakçıya bildirildi.
- Emlakçı, gereken belgeleri ilgili Tapu Müdürlüğü'ne ulaştırdı ve randevu aldı.
- Randevu SMS'inde %2+%2'den toplam tapu harcı ve yaklaşık 500 TL + 500 TL döner sermaye ödemesi belirtilmişti. Ve SMS'de ödeme numarası da belirtilmişti.
- Tapu dairesi randevu günü geldi çattı.
- SMS ile tapu müdürlüğünden gelen ödeme numarasını kullanarak randevu günü bankanın mobil uygulamasından alıcı kendine düşen tapu harcını ve döner sermaye ödemesini, ilaveten alıcı ve satıcı arasındaki anlaşma gereği satıcının da tapu harcını ve döner sermaye ödemesini ödedi.
- Alıcı, peşinatı da satıcının hesabına transfer etti. Satıcının hesabının bankaya bildirilen hesap olmasının şart olmadığını belirteyim.
- Tapu memuru satıcıya "kredi tutarı hariç alacağını alıcıdan aldın mı?" diye sordu.
- "Aldım" deyince önce satıcı sonra alıcı bir takım belge imzaladı.
- Tapu memuru alıcıya "az sonra seni çağıracağım" dedi.
- Tapu memuru, 10 dk sonra alıcıyı çağırdı.
- Alıcı, tapu memurunun verdiği senedi ve ipotek belgesini tapu dairesi müdürüne mühürletip imzalattı.
- Tapu senedi artık geçerli.
- Bankacı istememesine ve hatta "bana bildirim gelecek, ben de transferi yapacağım" demesine rağmen, yeni kat maliki, tapu senedi ve ipotek belgesinin fotoğraflarını çekti ve bankacıya gönderdi.
- Yaklaşık yarım saat içinde bankacıdan transfer dekontu geldi.
- Kat maliki, eski kat malikine sordu. Kredi tutarının da eski kat malikinin hesabına geçmiş olduğu öğrenildi.
- Kat maliki, emlakçıya hizmeti karşılığı ücretini de ödedi.
- Kat malikinin belediyeye 3 ay içinde emlak beyanı vermesi gerekiyor. Kat maliki, gayrimenkulün bağlı olduğu belediyenin emlak servisine gitti. Tapu senedi ve vatandaşlık kimlik kartını ibraz ederek emlak beyanını gerçekleştirdi.
- Kat maliki, elektrik, su ve doğalgaz aboneliklerini de üzerine almayı unutmamalıdır. 3 abonelikte de DASK poliçesi istenebilir.

Bu kadar...
